---
title: Ženská stálost
contentType: poetry
---

<section>

Milovalas mě celý den —  
čím budu, až zas půjdeš, „oblažen“?  
Nový slib budeš antidatovat?  
     Či řekneš snad,  
že jiní jsme, že čas se nevrátí,  
že přísahy, co vydraly se ti  
ve zbožné hrůze lásky, neplatí?  
Nebo že — jak smrt pouta sňatku shodí —  
i svazek milenců je přetržen  
spánkem, který je smrti obrazem?  
     Anebo spíše se ti hodí,  
když slast ti pouze změna přináší,  
umět být věrná zas jen ve falši?  
Ty náměsíčná, stačilo by chtít,  
     moh bych se přít a zvítězit:  
     marných slov se však vzdám —  
co kdybych zítra kles k tvým vytáčkám!

</section>
