---
title: ''
contentType: prose
---

Božstvo lásky

> S duchem milenců mluvit bych si přál,  
>      zemřelých, než se Amor narodil.  
> Nevěřím, že kdo nejvíc miloval,  
>      s tou, co ho nechce, by se zahodil.  
> Když ten bůh chtěl však osud vymyslit  
> a druhou přirozenost, zvyk, mám ctít,  
> tu, co mě nechce, musím chtít.

> Kdo boha stvořil z něj, tak nebyl zmámen  
>      a on to v mládí taky nedělal;  
> však jak dvou srdcí dotk se jeden plamen,  
>      byl jenom k tomu, aby udělal  
> z činného trpné. Měl jen učinit  
> protějšky. Láska nemůže to být,  
>      nemám-li tu, co chce mě, mít.

> Dnes výsady však tolik přehání  
>      každý bůh, že se Zeus červená.  
> Vztek, lichotky, chtíč, dohazování —  
>      to vše je boha lásky doména.  
> Tou tyranií se tak probudit  
> a svrhnout ho — pak nemusel bych chtít  
>      tu, co mě nechce, celou mít.

> Rebel a neznaboh, proč se tak přu,  
>      jako bych z lásky měl to poslední?  
> Na lásku z lásky třeba zanevřu,  
>      anebo lásku probudí on v ní,  
> což, má-li jiné, nechci okusit.  
> Zášť víc než faleš bude mi krev pít,  
>      bude-li ta, již chci, mě chtít.
