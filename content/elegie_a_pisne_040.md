---
title: ''
contentType: prose
---

Výhost lásce

>           Když chtěl jsem se  
> učit, co božského je na lásce,  
>      já kořil se a náhle znal  
> víru jak neznaboh, když umřít má  
> a vzývá, co nezná, moc neznáma,  
>      jak on se hloupě domáhal:  
>           tak, když  
> věcmi, jež poznal jsi, se zahltíš,  
> cenu jim určí touhy, takže snad  
> slábnutím klesnou, vzrůstem budou stát.

>           Však z jarmarku  
> král na zlatém trůně a z perníku  
>      není víc mlsán po tři dni  
> dětmi, než je věc, kterou milenci  
> tak slepě ctí a zbožně přejí si;  
>      mají-li, už jim nevoní:  
>           a tak  
> co celé bavilo, teď má ten znak,  
> že — pořád stejné — s bídou přehluší  
> otrávenost, co leží na duši.

>           Po závrati  
> veselí jako lvi a kohouti  
>      nemůžeme být? Příroda  
> poroučí (každý akt, jak tvrdí se,  
> jeden den ze života odnese),  
>      ať muži vždycky jen hnus dá  
>           ten špás,  
> vždyť hrůza, že je krátký, deptá nás,  
> jen chvíli dychtivě nám může stát,  
> když potomky si chceme udělat.

>           A tak už sám,  
> co nikdo nenajde, víc nehledám,  
>      už nechci nýt a štvát se prudce  
> za něčím, co — jak mám to — škodí mi.  
> Až sejdu se s krásnými ženami,  
>      jak muž, když rozdmýchá mi slunce  
>           zář dnů,  
> rád pokochám se, ale ze stínu —  
> zchladit se můžu všude. A když ne,  
> bylina už mi ocas vyškubne.
