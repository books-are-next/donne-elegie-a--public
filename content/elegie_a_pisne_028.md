---
title: Poslední vůle
contentType: prose
---

     _Než duši vypustím, dej, lásko, ať  
     smím s jasnou myslí všechno odkázat:  
     vidí-li, oči dávám Argovi,  
     budou-li slepé, lásce, to se ví;  
     věhlasu jazyk, velvyslancům uši,  
          ženám i moři slzy sluší.  
          Vždyť jsi mě, lásko, naučila,  
     když sloužil jsem té, co jich tucet měla,  
že dávat smím jen těm, jež hojnost odkojila._

     _Planetám svoji stálost daruji,  
     svou pravdu těm, co kliky pucují;  
     svou prostotu a taky upřímnost  
     jezuitům; všem šaškům rozumnost;  
     mlčení tomu, kdo z cest hodně ví,  
          peníze kapucínovi.  
          Vždyť jsem se, lásko, naučil  
     když jsem jen v stálém odmítání žil,  
že dávat smím jen těm, kdo přijmout nemají už sil._

     _Svou víru římským katolíkům dám,  
     má dobrá díla ať má Amsterdam  
     se svými schizmaty; ať slušnost si  
     univerzity vezmou s dvorností;  
     cudnost ať zdědí otrhaný rváč  
          a trpělivost ať má hráč.  
          Vždyť jsi mě, lásko, naučila,  
     když pro blázny mě měla moje milá,  
dávat jen těm, jež moje štědrost urazila._

     _Svou reputaci dám těm, kteří byli  
     mi přáteli; svým nepřátelům píli;  
     pedant ať jde si pro pochybnosti,  
     nemoc dám lékařům či neřesti;  
     přírodě vše, co verše řekly líp,  
          kumpánům odkazuji vtip.  
          Vždyť jsem se, lásko, naučil,  
     když jenom pro tu jedinou jsem žil,  
jak dárce tvářit se, když sám jsem dluhy zaplatil._

     _Těm, kterým zítra bude zvonit hrana,  
     lékařské spisy zanechám; buď dána  
     všem bláznům sbírka úvah z mravnosti;  
     bronzové medaile ať pohostí  
     hladové; všem, co do ciziny jdou,  
          odkážu angličtinu svou.  
          Vždyť jsi mě, lásko, naučila,  
     když často jsi svou přízeň uštědřila  
mým mladším sokům, že mi štědrost není milá._

     _Víc nedám! Umřu a pak konec světa  
     nastane; i po lásce bude veta:  
     pak cenu ztratí všechny krásné ženy  
     jako důl zlata nikým netěžený;  
     půvaby ženy muži ocení  
          jak hrob sluneční hodiny.  
          Vždyť jsi mě, lásko, naučila,  
     když oči pro nás neměla má milá,  
jít cestou, která všechny tři nás zahubila._
