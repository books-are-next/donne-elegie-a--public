---
title: ''
contentType: prose
---

Láska na postupu

> Kdo miluje a v lásce nehledá  
> jediný pravý cíl, ten sám se dá  
> na moře kvůli mořské nemoci:  
> láska je medvídě — jak lízat chci  
> ji příliš, aby byla nevšední,  
> z mláděte zrůdu vypiplám si v ní.  
> Není snad tele příšera, když má  
> lidskou tvář, ať je jak chce nádherná?  
> Soulad je dokonalý: vyhlídni  
> si jednu ženu a pak jedno z ní.  
> Myslet si — pokud vážím zlato — smím,  
> jak s kujností a opracováním  
> to bude, jak je čisté, jak je ryzí,  
> že oheň, hlína, rez mu neublíží,  
> však rád je mám jen z toho důvodu,  
> že — jak chce zvyk — je duší obchodu.  
>      Na to vše u žen můžem pomyslit  
> (mají-li to) — a jednu ženu mít.  
> Znectí muž víc, než řekne-li, že žena  
> mu milá je za to, co v moci nemá?  
> Ctnost dělá ženu? Krev si zmrazit mám,  
> než moudrou najdu, stejný budu sám?  
> Vždyť nejsem anděl! Ženu milujem —  
> jenomže nikdy z lásky ke ctnostem,  
> kráse či bohatství. Kdo splet dvě zboží  
> (to, čím je, s tím, co má), víc cizoloží,  
> než kdyby jí vlez k služce. Nebesklon  
> prohledej, a není tam Kupidon,  
> je to bůh pekel, božstvo podzemí,  
> kde Pluto je, zlato a plameny;  
> oběť se přináší těm hlubinám  
> ne na oltář, leč do děr nebo jam.  
> Tělesa nebes kroužit vídáme  
> nad Zemí, zem však obděláváme:  
> o tváři, srdci můžem přemýšlet  
> i o ctnosti — milujem ale střed.  
>      A duše není cennější a více  
> se k lásce nehodí, ač nemá konce.  
> Jak jednou zmocníme se oněch míst,  
> je tu ten blud: v tváři chceš o tom číst?!  
> Vlasy jsou les, kde každý narazí  
> na léčky, pasti, pouta, řetězy;  
> na hladkém, jasném čele svůj klid máme,  
> a jak se zamračí, hned ztroskotáme.  
> Hladké je ráj, kde do skonání dob  
> chcem žít, a ve svraštělém najdem hrob.  
> Nos (nultý poledník) nám nerozpojí  
> západ a východ, ale slunce dvojí;  
> jednu líc — polokouli — z každé strany  
> ponechá a pak prozradí směr daný  
> nám k plavbě na blažené ostrovy  
> (ambrózii, ne madeiru, jak ví),  
> na plné rty. Až u nich přistanem,  
> spustíme kotvu, když jsou přístavem,  
> jak zdá se: k Sirénám tam nejsme hluší,  
> z delfského orákula brní uši  
> a v potoku, z nějž perly naberem,  
> Remora syčí hadím jazykem.  
> Kolem té brady, jež mys vypíná,  
> vesluj dál a Helespont, úžina  
> tam mezi ňadry Sestu s Abydem  
> (dvojí láskou, ne dvojím milencem),  
> na širé moře vede — budeš jen  
> ostrůvky znamínek v něm zaražen,  
> a pustíš-li se k její Indii,  
> na Atlantiku pupku navštiv ji,  
> odtud ti lodivodem bude proud,  
> ale než octneš se, kam chtěl jsi plout,  
> najednou prales odněkud se vzal —  
> mnohý v něm ztroskotá, nemůže dál.  
> Až budeš tam, vzpomeň, že nedaří  
> se mnohým plout, když slídí ve tváři.  
>      Pusť se spíš dolů, zakus to, co já,  
> vždyť určitou souměrnost noha má  
> s částí, již hledáš; na mapě se tam  
> zastav, však sbohem dej těm končinám:  
> proměnit ani zakrýt nejde to —  
> čertu je nejvíc k vzteku kopyto.  
> Noha je emblém, na kterém se zračí  
> pevnost; a první do postele kráčí.  
> Mravy se zjemňují: a polibek,  
> co začal na rtech, našel náramek,  
> ruku a majestátní koleno,  
> má na papežskou nohu spadeno.  
> Když králové vstanou a myslí si,  
> že cestu zkrátí — proč ne milenci,  
> ať — jako stíny letí rychleji  
> než ptáci vzduchem — blížíme se jí  
> spíš prázdným, éterickým prostorem,  
> nežli když v jejím živlu zůstanem.  
> Dvě různé mošny, ženo, dala ti  
> příroda — ale leží naproti:  
> Ti, kteří níže něco dluhují,  
> kam hledí pokladník, se stěhují.  
> Kdo ne, ať přestane ho nosit zem —  
> vždyť žaludek chce krmit klystýrem!
