---
title: Kanonizace
contentType: prose
---

<section>

_Proboha mlč a nech mě milovat,  
     vyčti mi dnu i ochrnutí,  
šedý vlas, bída ať tě k smíchu nutí,  
     ducha i statky můžeš kde chceš brát,  
          cíl, cestu zvol si, kráse, cti  
          hold vzdávej nebo pomysli  
na pravé krále, i ty na minci —  
     nic z toho nebudu ti brát,  
     jen nech mě milovat!_

</section>

<section>

_Kdo měl z mé lásky na svých údech škodu?  
     Čí lodě můj vzdech potopil?  
Kdy můj mráz jaro zbavil plodných sil?  
     Kdo na polích z mých slz měl velkou vodu?  
          Kdy žár, co žíly zachvátil,  
          někoho morem nakazil?  
Voják má války, právník z lidí žil,  
     co do sporů se musí dát —  
     my chcem se milovat._

</section>

<section>

_I k nadávkám se pro svou lásku známe —  
     za můry můžete nás mít:  
jsme svíce, na náš účet je nám mřít,  
     orla i holubici v sobě máme.  
Sám Fénix víc má do sebe  
          v nás: ač dva, také jedním jsme.  
Pohlaví, jež nás pojí, zanikne,  
     po smrti (zázrak!) můžem vstát —  
     uměním milovat._

</section>

<section>

_Umírat můžem láskou, snad i žít:  
     když hrob náš příběh nepřijme,  
svou legendu pak veršům svěříme;  
     když do kronik se nesmí uložit,  
          v sonetech sídlo budem mít,  
          tak jako urna umí skrýt  
líp nežli hrobka kostem věčný klid.  
     Zpěv má nás kanonizovat —  
     pro náš dar milovat._

</section>

<section>

_Nás vzývat budou: Vy, kdo navzájem  
     žili jste v lásce jako v poustevně,  
vy, v nichž mír láska byla, ač teď žhne,  
     vám do skel očí přišla celá Zem,  
          že zřeli jste v těch zrcadlech  
          (jako by zprávu přines špeh)  
esenci zemí, měst i dvorů všech —  
     kéž pro vás nebe chtělo dát  
     vzor, jak se milovat!_

</section>
