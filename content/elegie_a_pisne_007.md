---
title: Žárlivost
contentType: prose
---

<section>

_Ty hloupá, co máš muže dost  
a přitom vyčítáš mu žárlivost —  
kdyby ho nadmul jed a v rubáši  
začal už vloni lapat po duši,  
popadat dech, vzduch začal polykat,  
jak šestnáctinky fouká muzikant,  
připraven duši z těla odporného  
z jednoho pekla zvrátit do druhého,  
ohluchlý z nářků, jimiž příbuzní  
i slzu pro dědictví uroní,  
ty neplakala bys — snad nadšením  
jak otrok večer před propuštěním —  
a přece slzíš, když sám s dychtivostí  
polyká smrt — tráví se žárlivostí.  
Spíš poděkuj mu, že nás jeho žal  
zdvořile podezřením varoval.  
Jako dřív nebudem se nahlas smát,  
v posměšných narážkách ho snižovat,  
až k stolu pozve nás, už rukama  
nesmíme smilnit, slovy, očima.  
Až nadýmat se bude z přecpání  
a z křesla rozlehne se chrápání,  
postel mu okupovat nesmíme  
a jako dřív laškovat po domě.  
Teď bude samá past — vždyť si v něm střeží  
své království, svůj hrad, svou diecézi.  
My však — jak hamižník, co nedělá  
si tu nic z krále, minci padělá  
a sám se do ciziny vyžene —  
můžem jít o dům dál, anebo ne?  
Tam vysmějem se jeho intrikám,  
placeným špiclům, směšným nástrahám  
jak měšťané v Londýně za Temží  
starostovi, jak Němci papeži._

</section>
