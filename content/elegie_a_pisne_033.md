---
title: ''
contentType: prose
---

Výročí

>           Králové s favority všemi,  
>           kavalíři a krásné ženy  
>      i slunce, jež svým během měří čas,  
>      dnešního dne jsou o rok starší zas  
>      než v den, kdy my dva prvně sešli se:  
>      blíž zániku čas všechno přinese,  
>           jen naše láska nesehne v něm;  
>      ta neřídí se dneškem, včerejškem,  
>      její běh není od nás útěkem,  
> vždyť žije prvním, posledním a věčným dnem.

>           Dvojí hrob nás má rozdělit:  
>           proč jeden pro dva nemůžeme mít?  
>      Jak jiní vládci v smrti nakonec  
>      (navzájem jsme si panovníky přec)  
>      uší i očí budem zbaveni,  
>      ač z přísah a slz byly živeny;  
>           však duše, jež jen lásku hostí  
>      (nic víc v nich domov nemá), zkusí dosti  
>      toto vše, nebo lásku na výsosti —  
> až hrob se zmocní těl, duše se hrobu zprostí.

>           Pak spolu šťastni budem i my,  
>           ale ne zas víc, než jsou jiní.  
>      Jsme králi na zemi — a který král  
>      kdy lepším poddaným tu panoval!  
>      Strach ze zrady v nás budí nezájem,  
>      když zradit můžem se jen navzájem.  
>           K obavám obraťme se zády,  
>      milujme, žijme vznešeně, ať pádí  
>      rok za rokem, až šedesátý z řady  
> nám napsat dá: Toto je chvíle naší vlády!
