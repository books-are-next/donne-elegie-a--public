---
title: ''
contentType: prose
---

Lekce

> Lásce jsem tě, laik přirozenosti  
> chtěl učit — a ty jsi v té jemnosti  
> moc subtilní: tvé nitro nevnímá,  
> jak mluvit očima a rukama,  
> nevšimla sis, že vzdech vždy jinak zní,  
> jednou lže, jednou je v něm zoufalství,  
> ani ti neřek orosený zrak  
> o chtíči, proměnlivých horečkách.  
> Já nenaučil jsem tě tehdy mluvu  
> květin, jak skládají se podle druhů  
> a svážou se, ať tiše, bez řečí,  
> tajný vzkaz potajmu nám doručí.  
> Vzpomeň, jak koktala jsi vesele  
> před každým: „Já…, já, až co přátelé…,“  
> vždyť domácnost a jméno manžela,  
> to bylo všechno, nač sis vzpomněla;  
> mluvím, div hlasivky se neztrhnou —  
> na odpověď ses zmohla… hanebnou  
> změť z přísloví a sentencí, však víš.  
> Jemu vší povinností nepatříš  
> (když ukrývá tě, vězní v samotě,  
> že nevidíš a vidět není tě)  
> tak jako mně: já předestiloval  
> tě v ráj, jejž jsem ti slastmi lásky dal.  
> Já dal ti půvab, řeč ti obrousil,  
> strom poznání do tebe zasadil —  
> ať plod má jiný?! Zlatem, smaltem mám  
> zdobit číši — a u skla zůstat sám?  
> Čistit vosk jiným? Hříbě zajíždět  
> a odejít, když jako kůň chce jet?
