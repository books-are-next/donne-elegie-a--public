---
title: Změna
contentType: prose
---

_Ač lásce rukou, skutky, věrností  
pečeť, již nezlomí nic, vtisklas ty,  
a padneš-li, tím odpadlictvím jen  
ji potvrdíš — moc, moc jsem vyděšen.  
Ženy jsou díla, nevnucují se —  
když neznáme je však, je po kráse.  
Když ptáčka chytím, zbavím osidla,  
ptáčník, jejž ta věc, co mě posedla,  
ho lapne; jak to chodí, pro každého  
jsou ženy, žádná není moje, jeho.  
Páří se lišky, kozy, když chtíč zve —  
a ženy, vzpurnější, víc chytlavé,  
jednoho mají mít! Což příroda  
schopnost snést víc než muž jim jen tak dá?  
Jsou naše kláda, svá ne; galej je  
volná, i když chlap dostal galeje,  
kdo půdu má, všechno semeno dá,  
však mnohem víc nést musí úroda,  
do moře Dunaj musí odtékat,  
i když tam teče Volha, Rýn a Pád.  
Ve volnosti, když v sobě máš ji mít,  
si libuješ: a co mě i ji chtít?  
Spřízněnost sblíží: pro tvé zábavy,  
ať sblížíme se, mám být chytlavý?  
Víc než tvou zášť to v zášti mám, spíš v ní  
jí změnu strpím než být na změny  
a spíš jí vnutím, než ji naučím,  
ať za všemi nechce, či za každým.  
Žít v jedné zemi, to je otroctví,  
po všech se tlouct zas zvrhlé vandráctví;  
voda vždy smrdí, když se nepohne,  
v obrovském moři hlouběj zasmrádne:  
jak políbí však břeh a nevrací  
se nikdy zpět a míří na další,  
je nejčistší. Ve změně kořen tkví  
věčnosti, hudbě, žití, blaženství._
