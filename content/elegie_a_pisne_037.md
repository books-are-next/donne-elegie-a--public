---
title: Nekonečnost lásky
contentType: poetry
---

<section>

Pokud z tvé lásky nemám vše,  
     celou už nebudu ji mít.  
Došly mi vzdechy, jimiž dojmeš se,  
     a slzu nedokážu uronit.  
Poklad, jímž koupit jsem tě moh, je pryč —  
     — přísahy, vzdechy, slzy, dopisy —  
však přesto nepatří mi víc,  
     než při litkupu dal jsi:  
Pokud jsi lásku chtěla rozdělit,  
část já, a část ti druzí mají vzít,  
     pak celou nebudu tě mít.

</section>

<section>

Jestlis mi přesto dala vše,  
     bylo to vše jen z oněch dní.  
Jestli v tvém srdci bude nebo je  
     láska, již jiní muži probudí,  
ti boháči, co vzdechy, slzami,  
     dopisy, přísahami předčí mě —  
ta láska strachu přidá mi:  
     nebyla přece ve smlouvě.  
I kdybys všechny chtěla obšťastnit,  
půdu, tvé srdce, umím si přivlastnit  
     a vše, co roste z ní, mám mít.

</section>

<section>

Přesto sám nechtěl bych mít vše —  
     vždyť, kdo má vše, víc nesmí mít;  
když den co den má láska naroste,  
     musíš mě novým vděkem odměnit.  
Každý den srdce nemůžeš mi dát,  
     vždyť, kdybys mohla, tak ho nerozdáš:  
Láska je div: chceš srdce rozdávat —  
     a zbude ti, ztrátou ho uchováš.  
Nevěrná srdce smíme zahanbit,  
líp skrze sebe dokážeme žít,  
     vším sami navzájem si být.

</section>
