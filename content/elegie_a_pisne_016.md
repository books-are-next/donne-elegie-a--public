---
title: ''
contentType: prose
---

Píseň

> Nejdražší, já nejdu pryč,  
>      protože mám tě dost,  
> ani že svět dá snad víc —  
>      vhodnější náklonnost:  
>           však umřít mám,  
> takže lépe je snad chtít  
> jenom v kratochvílích žít,  
>      v nichž smrt jen předstírám.

> Slunce včera šlo už pryč,  
>      a dnes tu zase straší,  
> nemá cit a nezná chtíč  
>      či cestu dvakrát kratší:  
>           jen obavy  
> neměj — budu pospíchat,  
> dám si třeba polámat  
>      křídla a ostruhy.

> V sobě nenajdem víc síly,  
>      jak zklame štěstěna,  
> nemůžem si přidat chvíli  
>      a pryč je ztracená:  
>           však k neštěstí  
> vlastní síly připojíme,  
> pak je spolu naučíme,  
>      ať nás přeletí.

> Vypouštíš mou duši, když  
>      vzdycháš; jak řasami,  
> z něhy krutá, zaslzíš,  
>      krev v žilách stydne mi:  
>           v tvém skomírá  
> život, který ze mě máš,  
> tak mou lásku promrháš —  
>      ty, moje lepší já!

> Ať mi tvoje srdce zlo  
>      už předem nevěští,  
> vždyť by osud napadlo  
>      seslat to neštěstí:  
>           a když, věř, že  
> k spánku jsme se odvrátili —  
> ty, kdo skrze sebe žili,  
>      nic rozvést nemůže.
