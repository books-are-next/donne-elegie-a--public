---
title: Trojí bláznovství
contentType: prose
---

          _Jsem dvakrát blázen, vím,  
     že miluju a plačtivým  
          veršem to vykládám:  
Nač zmoh by se však ten, jímž nejsem sám,  
          nebýt jí odmítán?  
Jak v křivolakých stezkách pod zemí  
se z mořské vody vyplavuje sůl,  
     i já chtěl ztišit trápení  
tím, že bych na ně rýmy zved jak hůl:  
Nebolí tolik v rytmu psaný žal —  
zkrotí jej, kdo jej do pout rýmů dal._

          _Když jsem to učinil,  
     kdosi — aby se pochlubil —  
          sám zpívat chce můj žal,  
ač jiné potěšil, mě udolal  
          tím, co verš pofoukal.  
Trápení, lásce patří veršů hold,  
ale ne těch, co příjemně se čtou;  
     ty všemu jenom zostří hrot  
a triumf v řečech roznesou.  
Z dvou bláznů třetí ve mně stane se:  
nejvíc blázní, v kom je kus mudrce._
