---
title: Na svou milenku
contentType: poetry
---

<section>

Při prvním osudovém setkání,  
při touhách, jimiž teď jsme sžíráni,  
při chabých nadějích, při lítosti,  
kterou jsem svou výmluvnou mužností  
v tobě vzbudil, i při všech vzpomínkách  
na soky, při všech jejich výhružkách  
tě prosím — pro otcovské řádění,  
bolest, co máme z bídy, z loučení,  
tě zapřísahám; všechny úpisy,  
jimiž jsme věrnost zpečetili si,  
tímto zde odpřisáhnu, skončím s pří:  
Tak krutá láska k tobě nepatří!  
Zkroť, lásko, lásce běs a pro klid mi  
mou milou buď, ne páže před lidmi.  
Půjdu, a dovolíš-li, dovolím  
si tě opustit, abych mohl tím  
spíš se vrátit, a jestli umřeš mi,  
duše se k tobě vzepne z ciziny.  
Nezkrotíš krásou (jinak všemocnou)  
v beránka moře, vlnu za vlnou,  
a neztišíš severák: četla jsi,  
jak nelítostně trhá na kusy  
Oritheu, ač prý k ní láskou schne.  
Ať stane se, co chce, proč zbytečně  
pokoušet štěstí! Spíš si lichoť, že  
milence odloučit nic nemůže.  
Nic neskrývej, nic neměň na těle  
ani na duchu, hledej přítele  
jen v sobě — všichni proslídí ti tvář,  
jestli se — přistižena — červenáš.  
Opice v hedvábí je opice,  
srpek i nov jen fáze měsíce.  
Francouzští muži, chameleóni,  
zdroj nákazy, krám s krámy módními,  
děvkaři, přiměřená společnost  
pro herce, kterých svět má víc než dost,  
tě brzy poznají a — poznají;  
lhostejní Italové zívají,  
v tom horku budou tě mít za páže  
a vzplanou, až tvá tvář se ukáže,  
jak dcery Lotovy: však oklamána  
nebudeš ani houbou Holanďana,  
když zůstaneš tu. Zůstaň! V Anglii  
žiješ si jako na galerii,  
počkáš si, až tě v dobrém rozmaru  
povolá Veličenstvo ke dvoru.  
Až budu pryč, jen štěstí chtěj mi přát,  
mrknutím naši lásku neprozraď,  
nechval mě, nehaň, nahlas dobře, zle  
o lásce nemluv, v noci služebné  
výkřiky neděs, pláčem, vzlykáním:  
„Ach, odešel mi! Umřu! Co je s ním?  
Při bílých Alpách, vím to… šel pryč… sám!  
Vidím meč, ránu, krev. Ach, umírám!“  
Věšti líp, aby Joviš neříkal:  
Měl její lásku — tak co chtěl by dál!

</section>
