---
title: Blecha
contentType: poetry
---

<section>

Vidíš-li blechu, vidíš snad,  
jak málo znamená, co nechceš dát.  
Dřív sála moji a teď tvou,  
v té bleše promísí se krev nás dvou.  
Víš, že v tom nikdo nevidí  
hřích, hanbu, ztrátu panenství.  
     Už před svatbou si užívá,  
     krví, co z nás dvou má, se nadouvá,  
     dává si víc, než dokážem my dva.

</section>

<section>

Počkej, tři životy v ní spas,  
vždyť v ní skoro, ba víc než sňatek máš.  
Ty jsi ta blecha, i já sám,  
svatební lože máme zde i chrám.  
Rodiče brání nám i ty —  
nás ale skryjí její živé zdi.  
     Zabij mě za to, co teď chci,  
     sebevraždy nás ale ušetři  
     i rouhání — tří hříchů z vražed tří.

</section>

<section>

Krutá a zbrklá — aby ne! —  
nehet si smáčíš v krvi nevinné?  
Krom kapky, cos jí dala pít,  
čím mohla se ta blecha provinit?  
Jásáš však — tvůj smích prozradil,  
že tobě či mně neubylo sil.  
     Vidíš, že zbytečně strach máš:  
     cti neztratíš víc — když se mi teď vzdáš,  
     než smrtí téhle blechy umíráš.

</section>
