---
title: Vzduch a andělé
contentType: prose
---

_Měl jsem tě párkrát v posteli,  
než jméno poznal jsem a tvář,  
tak jako hlas, jak netělesnou zář,  
v níž zříme, uctíváme anděly;  
     když pad jsem k tobě na polštář,  
nádherné nic však oči viděly.  
     Jak duše, v níž se láska rodí,  
chce tělo, bez něj nedokáže být,  
     bezmocná bez něj od přírody,  
láska se musí tělem přiodít.  
     Otázku, číms dřív chtěla být,  
          přenechám lásce směle:  
Teď, když se usídlila ve tvém těle,  
     vidím ji ve tvých očích, rtech i čele._

_Zatížit chtěl jsem lásce kýl  
(abych směr snáze udržel)  
zbožím, pod kterým obdiv ke dnu šel —  
a lásce bárku jsem jen přetížil!  
     Když svést ji jediný vlas směl,  
kdepak by, ptám se, lepší základ byl:  
     Když v ničem, ani v extrémech  
a v jasu láska domov nemívá —  
     jak anděl v tváři, ve křídlech  
ze vzduchu, které z nouze odívá,  
     má láska ve tvé sféru má.  
          Ty předěly,  
co mezi vzduchem jsou a anděly,  
     vždy lásku žen a mužů oddělí._
