---
title: Dobré jitro
contentType: poetry
---

<section>

Moc rád bych věděl, kde jsme — ty a já —  
          byli, než jsme se spolu milovali!  
     Jak malí sáli jsme prs venkova?  
          V jeskyni Sedmispáčů jsme snad spali?  
     Snad — ale stejně to jen přelud byl.  
     Pokud jsem po nějaké zatoužil,  
když jsem s ní spal — sen o tobě jsem snil.

</section>

<section>

     Dobrý den přeju probuzeným duším,  
          na sebe klidně mohou pohledět,  
     vždyť pro lásku jsme k jiným věcem hluší  
          a v našem pokoji je celý svět.  
     Námořník ať si hledá novou zem,  
     ať na mapách je ostrov objevem —  
nám stačí svět, jímž jsme si navzájem.

</section>

<section>

     V očích si tváře objevujeme,  
          dvě prostá srdce v nich lze uvidět:  
     kde lepší hemisféry najdeme,  
          kde není západ ani věčný led?  
     Umírá, jen co v rovnováze není:  
     i smrti budem oba ušetřeni,  
když nikdo nepoleví, nepodlehne mření.

</section>
