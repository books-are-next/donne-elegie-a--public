---
title: Píseň
contentType: poetry
---

<section>

Nejdražší, já nejdu pryč,  
     protože mám tě dost,  
ani že svět dá snad víc —  
     vhodnější náklonnost:  
          však umřít mám,  
takže lépe je snad chtít  
jenom v kratochvílích žít,  
     v nichž smrt jen předstírám.

</section>

<section>

Slunce včera šlo už pryč,  
     a dnes tu zase straší,  
nemá cit a nezná chtíč  
     či cestu dvakrát kratší:  
          jen obavy  
neměj — budu pospíchat,  
dám si třeba polámat  
     křídla a ostruhy.

</section>

<section>

V sobě nenajdem víc síly,  
     jak zklame štěstěna,  
nemůžem si přidat chvíli  
     a pryč je ztracená:  
          však k neštěstí  
vlastní síly připojíme,  
pak je spolu naučíme,  
     ať nás přeletí.

</section>

<section>

Vypouštíš mou duši, když  
     vzdycháš; jak řasami,  
z něhy krutá, zaslzíš,  
     krev v žilách stydne mi:  
          v tvém skomírá  
život, který ze mě máš,  
tak mou lásku promrháš —  
     ty, moje lepší já!

</section>

<section>

Ať mi tvoje srdce zlo  
     už předem nevěští,  
vždyť by osud napadlo  
     seslat to neštěstí:  
          a když, věř, že  
k spánku jsme se odvrátili —  
ty, kdo skrze sebe žili,  
     nic rozvést nemůže.

</section>
