---
title: Zlomené srdce
contentType: prose
---

<section>

_Zbláznil se ten, kdo tvrdit chce,  
že miluje půl hodiny,  
     a ne, že už má po lásce —  
vždyť mohla být s deseti jinými:  
     Kdo veří mi, když přísahám,  
     že rok už určitě mor mám?  
Kdo nesmál by se, kdybych vykládal,  
že celý den sud prachu kdesi plál?_

</section>

<section>

     _Ach, jaké nic je ze srdce,  
když lásce padne do rukou!  
     Jiný žal část dá, když to chce,  
jinému žalu, nechá si jen svou;  
     s námi pryč láska utíká,  
     polyká nás, leč nežvýká:  
Jak koule v řadě sráží nás, svou žeň,  
jsme maso, vráží si nás na rožeň._

</section>

<section>

     _Nebýt to tak, co stihlo srdce,  
když jsem tě prvně uviděl?  
     Srdce jsem přines do světnice,  
ale z ní bez srdce jsem šel;  
     kdybych byl přišel k tobě, vím,  
     že naučil bych to tvé svým  
mé milovat: však, lásko, dopadlo  
z tvých rukou na zem jako zrcadlo._

</section>

<section>

     _Nic ale nemůže dát nic,  
dlaň není prázdná dočista,  
     proto mám v hrudi střepů víc  
než dost a chybí jim jen jednota;  
     jak když se v střepy rozpadlo,  
     sto tváří vrátí zrcadlo,  
mé srdce v cárech zbožňuje a ctí,  
však po té lásce lásku necítí!_

</section>
