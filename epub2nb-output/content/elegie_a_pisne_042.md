---
title: Relikvie
contentType: prose
---

     _Až mě z hrobu zas vykopají,  
     nového hosta do něj dají  
     (hroby už vědí, že jsou ženy  
     pro více loží předurčeny)  
          a přitom všimnou si  
prstýnku plavých vlasů kolem kosti,  
          napadne je, že dosti  
místa si našli zde dva milenci,  
co při posledním krásném setkání  
byli svou touhou třeba dohnáni  
smluvit si v hrobě krátké shledání._

     _Hned jak tuhle věc hrobník zví  
     v zemi, kde vládne modlářství,  
     oba nás rovnou zabalí,  
     k biskupu vezme, ke králi  
          jak relikvie: vždyť  
Marií Magdalénou budeš pak,  
          já skončím kdovíjak —  
ženy a sem tam muž nás budou ctít.  
Takové doby zázraky vždy ctily,  
byl bych rád, kdyby se zde poučily,  
co zázraků jsme v lásce učinili._

     _Vždycky lásce jsme sloužili,  
     aniž jsme se tím mořili,  
     víc neznali jsme pohlaví,  
     než anděl strážný o něm ví;  
          polibky jsme si dát  
snad mohli, ne však pusou, která jí;  
          netkli se pečetí,  
jež láme lidmi znásilněný řád.  
Ty zázraky jsme činili, leč hned  
rytmus i řeč bych musel umlčet,  
kdybych měl na ni — zázrak! — ódy pět._
