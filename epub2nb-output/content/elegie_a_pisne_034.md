---
title: Východ slunce
contentType: poetry
---

<section>

Slunce, ty drzý, vlezlý blázne,  
          snad ještě spíš,  
když záclonami v okně nahlížíš?!  
Copak tvůj čas i milencům tu vládne?  
          Pedante drzý, plísnit jdi  
          žáčky a učně ospalé,  
     lovčím dej vědět, že král vyrazí,  
     mravence vyžeň sklízet na pole —  
vždyť láska stejně nedbá zeměpásů,  
hodin a dnů, jež jsou jen cáry času.

</section>

<section>

          Proč na svou moc tak pyšné  
          je tvé záření?  
Když mrknu, v mracích jsi, máš zatmění —  
tu věčnost nezřít ji však zabije.  
          A neoslepí-li tě její zrak,  
          přijď zítra, ať si řekneme,  
     zda poklad obou Indií i pak  
     leží, kde dřív, anebo vedle mě.  
Jen hledej krále, jež jsi včera zřel —  
všechny bys v tomto loži uviděl.

</section>

<section>

          V ní každý stát, král ve mně žije,  
          dál není nic!  
Vedle nás princ je kmán, čest není víc  
než škleb a zlato pouhá alchymie.  
          Přiznej nám, slunce, onu ctnost,  
          že svět tak zmenšený teď máš —  
     jsi staré, trvá-li však povinnost  
     dál zemi hřát, stačí, když hřeješ nás.  
Sviť nám, a budeš mít svět prosvícený:  
lože tvým středem je, tvou sférou stěny!

</section>
