---
title: ''
contentType: prose
---

Horečka

> Ne, neumři, vždyť zášť bych měl  
>      k všem ženám, až bys mrtvá byla,  
> a chválit bych tě neuměl,  
>      kdybych si vzpomněl, že jsi žila!

> Ty umřít nemůžeš, já vím.  
>      Smrt, pro tu svět se opustí,  
> až ty však rozejdeš se s ním,  
>      v tvém dechu duši vypustí.

> Když bez tebe, své duše, vzduch  
>      dýchá, je jen tvá podoba,  
> nejhezčí žena je tvůj duch,  
>      nejlepší muž jen hniloba.

> Školy, proč přít se o oheň,  
>      v němž shoří svět, což vtip se skví,  
> když máte přijít na to jen,  
>      že sálá z její horečky?

> Ten žár ji ale nevstřebá,  
>      snést nemůže to mučení,  
> na dlouhé žhnutí potřeba  
>      je spousta zkaženosti v ní.

> Záchvaty jsou jen meteory,  
>      jež v tobě brzy spálí se.  
> Ty najdeš neproměnné sféry  
>      v svém těle, jímž jsi, na kráse.

> Já vymyslel je, v tobě tisk,  
>      i když jsou v tobě jen pár dní.  
> Chvíli tě mít je větší zisk  
>      než navždy všechny ostatní.
