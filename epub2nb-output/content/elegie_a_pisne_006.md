---
title: Parfém
contentType: poetry
---

<section>

Jednou, jen jednou viděli mě s tebou,  
a o všem, cos prý vyvedla, svou vedou;  
tak jako zloděj, jehož zpovídají  
všichni, kdo ten rok krádež k soudu dají,  
jsem na tom já (úskokem zaskočený) —  
tvým vodnatelným otcem osočený.  
Ačkoli skelným zrakem dohlížel,  
jako by baziliška zabít chtěl,  
ačkoli přísahal, že připraví  
o krásu krásu, zbaví potravy  
lásku, hned jak by nás dva spatřili —  
my jako duše lásku ukryli.  
Tvá nesmrtelná matka leží chorá,  
pohřbena v loži, přesto neumírá,  
má výhodu, tak zaspí denní svit  
a hlídá v noci, kdy zpět ráčíš jít,  
a když tě hladí, v dobré náladě,  
jen slídí, jestli prsten nenajde,  
a když tě líbá, tvář ti prozkoumá  
a objímá, zda nejsi těhotná,  
číhá, zda o lahůdkách nemluvíš,  
zda vzdycháš, bledneš, potíš se či rdíš,  
a svěří se ti — což je vrchol lsti —  
s hříchy své vlastní mladé chlípnosti —  
zlo jí však láska zlomí, od ní víš,  
jak kvůli mně ji ukolébat smíš.  
Tvé bratříčky, co jako trpaslíci  
vtrhli k nám vždycky v oné slastné noci,  
ty otec hýčká, na to naladěn,  
aby mu všechno řekli příští den.  
Ten chlap jak hora, tupý služebník,  
co boha znát jen v nadávkách si zvyk,  
ten, který hlídá dveře, pořád jen,  
na Rhodu kolos, stojí rozkročen,  
mně — pokud v pekle jiná hrůza není —  
nahání z pekla strach, vždyť z něj zub cení.  
Jen k tomu najal si ho papínek —  
a přece dotek nezřel, polibek.  
Však běda, jako každý přines jsem  
si sám věc, kterou jsem byl prozrazen:  
křiklavý parfém, který zavání  
až k otci — tak jsme přísně hlídaní!  
Jak tyran král, když pod svou postelí  
ucítil prach, div hrůzou nešílí.  
Být to jen smrad, vzal by si do hlavy,  
že dech a nohy vzduch tak otráví.  
Jak vězení náš ostrov přece je,  
dobytek s různými psy pěstuje —  
proč tedy jednorožce svolával  
a příšery — kde by je chudák vzal?  
Šustit jsem odnaučil hedvábí,  
boty, že vrznout nezkusily by,  
tebou však, sladce trpkým, které jsem  
položil k sobě, byl jsem prozrazen —  
kdo pomyslil by, že se vykradeš  
k němu, a přitom u mě zůstaneš!  
Výkale země, který otráví  
rozum, že nemoci má za zdraví,  
to z tebe vdechují smrt milenci,  
vždyť z tebe čiší malomocenství,  
to z tebe ta nejhorší zvrácenost  
dopadá na nás, mrcha zženštilost!  
Jen roztahuj se třeba v palácích —  
tam zdání místo pravdy není hřích!  
Když bohům libě čpěl jsi, proto žasli,  
že pálen jsi, ne že tvůj pach nás zkrášlí.  
Jsi hnusný, jakmile zůstaneš sám:  
zlo, v němž jsem namočen, milovat mám?  
Jestli jsi dobrý, dobro vyčpí ti;  
jsi vzácnost — a ta se vždy vytratí.  
Všechny své parfémy na balzám rád  
věnuji otci: Co? — Chce umírat?!

</section>
