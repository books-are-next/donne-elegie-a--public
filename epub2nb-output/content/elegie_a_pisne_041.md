---
title: Twickenhamská zahrada
contentType: prose
---

<section>

_Vyprahlý vzdechy, v slzách utopený,  
     sem jaro hledat přicházím,  
     oči i uši mi zde plní  
balšám, jímž jindy všechno vyléčím.  
     Sám sobě zrádce, přináším  
si lásku, jež vše v opak převtělí,  
     žluč místo many nadělí:  
i sem, kde pravý ráj by mohl stát,  
mou rukou přinesen byl had!_

</section>

<section>

_Zdravější byl bych, kdybych tak jen směl  
     v plen zimní noci to vše dát,  
     kdyby mráz stromům pověděl,  
že do očí se nesmějí mi smát.  
     Když neumím snést vlastní pád  
a nepřestanu milovat, ať přec  
     jsem zaklet v necitlivou věc:  
buď v mandragoru, abych rostl dál,  
či v kašnu, abych život proplakal._

</section>

<section>

_Milenci, do křišťálu nabírejte  
     slzy, jež vínem lásky jsou,  
     slzy svých milých vyzkoušejte —  
když jinak chutnají, tak jistě lžou.  
     V očích se srdce nenajdou,  
pláč neprozradí ti víc nitro ženy  
     nežli stín, jak jsou oblečeny:  
ó zvrhlé pohlaví, v němž pravdu dí  
jen ta, co mě svou pravdou zahubí!_

</section>
