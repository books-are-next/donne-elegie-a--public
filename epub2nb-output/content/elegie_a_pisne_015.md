---
title: Píseň
contentType: prose
---

<section>

_Padající hvězdu chyť,  
     mandragoře dítě zploď,  
řekni, kam se čas moh skrýt,  
     proč má pazneht čertův rod,  
jak zpěv Sirén slyšet mám,  
jak se vyhnout pomluvám  
               a kdy dál  
               tam, kde vál,  
vítr slušnost rozdmýchal._

</section>

<section>

_Jestlis přišel uvidět,  
     co zrak spatřit netroufá si,  
tisíc dní a nocí jeď,  
     než věk zasněží ti vlasy;  
až se vrátíš, začneš hned  
o zázracích vyprávět,  
               přiznáš, že  
               nevíš, kde  
krásná žena věrná je._

</section>

<section>

_Jak ji najdeš, piš, ať vím  
     o tvém šťastném putování;  
nebo ne — vždyť ke dveřím  
     přes chodbu bych nešel za ní:  
věrná, když sis schůzku dal,  
ještě když jsi dopis psal,  
               jenže než  
               přijedeš,  
podvést dva tři stihne též._

</section>
