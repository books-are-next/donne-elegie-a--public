<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>elegie_a_pisne-7</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="elegie_a_pisne-7" xml:lang="cs-CZ">
		<div class="Z-kladn--textový-r-meček">
			<p id="_idParaDest-6" class="MLP_uroven2_basne">Láska na postupu</p>
			<p class="MLP_verse_-0-12-">Kdo miluje a v lásce nehledá <br/>jediný pravý cíl, ten sám se dá <br/>na moře kvůli mořské nemoci: <br/>láska je medvídě — jak lízat chci <br/>ji příliš, aby byla nevšední, <br/>z mláděte zrůdu vypiplám si v ní.<br/>Není snad tele příšera, když má <br/>lidskou tvář, ať je jak chce nádherná? <br/>Soulad je dokonalý: vyhlídni <br/>si jednu ženu a pak jedno z ní.<br/>Myslet si — pokud vážím zlato — smím, <br/>jak s kujností a opracováním <br/>to bude, jak je čisté, jak je ryzí, <br/>že oheň, hlína, rez mu neublíží, <br/>však rád je mám jen z toho důvodu, <br/>že — jak chce zvyk — je duší obchodu.<br/>&#160;&#160;&#160;&#160;&#160;Na to vše u žen můžem pomyslit <br/>(mají-li to) — a jednu ženu mít.<br/>Znectí muž víc, než řekne-li, že žena <br/>mu milá je za to, co v moci nemá? <br/>Ctnost dělá ženu? Krev si zmrazit mám, <br/>než moudrou najdu, stejný budu sám? <br/>Vždyť nejsem anděl! Ženu milujem — <br/>jenomže nikdy z lásky ke ctnostem, <br/>kráse či bohatství. Kdo splet dvě zboží <br/>(to, čím je, s tím, co má), víc cizoloží, <br/>než kdyby jí vlez k služce. Nebesklon <br/>prohledej, a není tam Kupidon, <br/>je to bůh pekel, božstvo podzemí, <br/>kde Pluto je, zlato a plameny; <br/>oběť se přináší těm hlubinám <br/>ne na oltář, leč do děr nebo jam.<br/>Tělesa nebes kroužit vídáme <br/>nad Zemí, zem však obděláváme:<br/>o tváři, srdci můžem přemýšlet<br/>i o ctnosti — milujem ale střed.<br/>&#160;&#160;&#160;&#160;&#160;A duše není cennější a více <br/>se k lásce nehodí, ač nemá konce.<br/>Jak jednou zmocníme se oněch míst, <br/>je tu ten blud: v tváři chceš o tom číst?! <br/>Vlasy jsou les, kde každý narazí <br/>na léčky, pasti, pouta, řetězy; <br/>na hladkém, jasném čele svůj klid máme, <br/>a jak se zamračí, hned ztroskotáme. <br/>Hladké je ráj, kde do skonání dob <br/>chcem žít, a ve svraštělém najdem hrob.<br/>Nos (nultý poledník) nám nerozpojí <br/>západ a východ, ale slunce dvojí; <br/>jednu líc — polokouli — z každé strany <br/>ponechá a pak prozradí směr daný <br/>nám k plavbě na blažené ostrovy <br/>(ambrózii, ne madeiru, jak ví), <br/>na plné rty. Až u nich přistanem, <br/>spustíme kotvu, když jsou přístavem, <br/>jak zdá se: k Sirénám tam nejsme hluší, <br/>z delfského orákula brní uši <br/>a v potoku, z nějž perly naberem, <br/>Remora syčí hadím jazykem.<br/>Kolem té brady, jež mys vypíná, <br/>vesluj dál a Helespont, úžina <br/>tam mezi ňadry Sestu s Abydem <br/>(dvojí láskou, ne dvojím milencem), <br/>na širé moře vede — budeš jen <br/>ostrůvky znamínek v něm zaražen, <br/>a pustíš-li se k její Indii, <br/>na Atlantiku pupku navštiv ji, <br/>odtud ti lodivodem bude proud, <br/>ale než octneš se, kam chtěl jsi plout, <br/>najednou prales odněkud se vzal — <br/>mnohý v něm ztroskotá, nemůže dál. <br/>Až budeš tam, vzpomeň, že nedaří <br/>se mnohým plout, když slídí ve tváři.<br/>&#160;&#160;&#160;&#160;&#160;Pusť se spíš dolů, zakus to, co já, <br/>vždyť určitou souměrnost noha má <br/>s částí, již hledáš; na mapě se tam <br/>zastav, však sbohem dej těm končinám: <br/>proměnit ani zakrýt nejde to — <br/>čertu je nejvíc k vzteku kopyto.<br/>Noha je emblém, na kterém se zračí <br/>pevnost; a první do postele kráčí.<br/>Mravy se zjemňují: a polibek, <br/>co začal na rtech, našel náramek, <br/>ruku a majestátní koleno, <br/>má na papežskou nohu spadeno.<br/>Když králové vstanou a myslí si, <br/>že cestu zkrátí — proč ne milenci, <br/>ať — jako stíny letí rychleji <br/>než ptáci vzduchem — blížíme se jí <br/>spíš prázdným, éterickým prostorem, <br/>nežli když v jejím živlu zůstanem.<br/>Dvě různé mošny, ženo, dala ti <br/>příroda — ale leží naproti:<br/>Ti, kteří níže něco dluhují, <br/>kam hledí pokladník, se stěhují.<br/>Kdo ne, ať přestane ho nosit zem — <br/>vždyť žaludek chce krmit klystýrem!</p>
		</div>
</body>
</html>